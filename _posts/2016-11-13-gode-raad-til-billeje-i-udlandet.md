---
title: 'Gode råd til billeje i udlandet'
date: '2016-11-13T18:28:16+01:00'
author: 'Anders Lybecker'
permalink: /gode-raad-til-billeje-i-udlandet/
categories:
    - Featured
    - Rejsetips
tags:
    - Billeje
    - Forsikring
    - 'Gode råd'
---

Det er en jungle at leje bil, især fordi reglerne er forskellige fra land til land og endda stat til stat. Det føles lidt som lotteri, og den sikreste løsning er at sige ja tak til alle forsikringerne udlejningsfirmaet tilbyder.

Vi har lejet bil en hel del gange og i mange forskellige lande og er heldigvis altid kommet nogenlunde godt ud af det. Men vi har flere gange følt os snydt og er er med garanti også blevet taget ved næsen ved flere lejligheder.

# Typer af forsikringer

Det er valget af forsikringer, der gør billeje problematisk. Vi vil ikke betale for forsikringer, som ikke er nødvendige, men vil til gengæld være ordentligt dækket til tilfælde af skader.

## Collision Damage Waiver (CDW)

*Også kendt som Collision Damage Waiver (CDW), Loss Damage Waiver (LDW) og Collision Damage Insurance (CDI).*

CDW forsikringen er din grundlæggende forsikring. Denne forsikring dækker de fleste omkostninger i tilfælde af skader eller tyveri. Den er normalt inkluderet, men check for at være sikker.

Med en CDW har du i de fleste tilfælde stadig en selvrisiko. Vil du helt undgå selvrisiko, kan du tilkøbe super eller udvidet CDW, som reducerer eller fjerner selvrisikoen.

## Liability Insurance (LI)

*Også kendt som Additional Liability Insurance (ALI), Third Party Liability (TPL), Supplemental Liability Insurance (SLI) og Liability Insurance Supplement (LIS)*

Det er en ansvarsforsikring, der dækker materielle eller fysiske skader påført af tredjemand (alle personer undtagen dem, der sidder inde i lejebilen -dvs. ikke chaufføren eller passagererne). Dækningen varierer fra land til land eller fra stat til stat (USA).

## Theft Protection (TP)

*Også kendt som Theft Waiver (TW) og Theft Protection Coverage (TPC)*

Den dækker, hvis bilen bliver stjålet, ikke personlige ejendele der bliver stjålet indefra bilen.

## Personal Accident Insurance (PAI)

Forsikring, der dækker chauffør og passagerer i tilfælde af ulykke, hvor der er brug for lægehjælp. Dette vil normalt være dækket af din ulykkesforsikring hjemme.

## Personal Effects Coverage (PEC)

*Også kendt som Personal Effects Protection (PEP)*

En forsikring, der dække personlige ejendele for personen, der lejer bilen og ofte også passagerer. Dette vil en indboforsikring hjemme normalt dække.

## Windows, undercarriage, roof, tyres, headlights og roadside assistance

Mange steder kræves en separat forsikring ved skader på vinduer, undervogn, tag, dæk, lygter og i tilfælde af behov for autohjælp.

# Valg af forsikring

Du bør altid sørge for at have minimum CDW, Liability Insurance (ansvarsforsikring) og Theft Protection, da disse giver dig en general dækning, som sikrer, at du ikke bliver økonomisk ruineret ved et ulykkestilfælde. Du skal så gøre op med dig selv, hvor stor en selvrisiko du ønsker og evt. købe tillægsforsikringer som Super CDW for at reducere din selvrisiko.

Nogle kreditkort og rejseforsikringer inkluderer fx CDW og Theft Protection. Vores årsrejseforsikring hos TopDanmark dækker ca. 13.000 i selvrisiko, hvis bilen er ansvars-, kasko- og tyveriforsikret gennem udlejer.

# Hvad er excess/deductible?

Excess er din selvrisiko, som skal betales i tilfælde af en skade. Det er ofte muligt at købe dig til en mindre selvrisiko fx ved at købe Super CDW.

Mange steder reserveres selvrisiko-beløbet på et kreditkort. Det betyder, at beløbet bliver midlertidigt hævet på kreditkortet.

# Vælg den rigtige brændstof-politik

Det kan blive ærgerligt betalte penge at vælge den forkerte fuel policy. Vælg altid en aftale, hvor du returnerer bilen med fuld tank, da udlejningsfirmaerne tager overpris for brændstof og evt. et gebyr for at påfylde bilen.

Husk at medbringe en kvittering fra tankstationen for at bevise du har fyldt brændstof på. Tankstationen skal ofte være i nærheden (inden for 10 km) af afleveringsstedet.

# Tag dit eget udstyr med

Udlejningsfirmaerne lever stort af at udleje ekstraudstyr såsom GPS, autostol, børnesæde osv. Det kan sagtens løbe op i €10 per dag for fx en autostol. Vi har flere gange lejet autostol, men ingen af dem har været på niveau med de autostole, vi har i Danmark. Overvej om du selv kan tage GPS og autostol/børnesæde med hjemmefra. Begge dele kan fås brugt herhjemme til en pris der svarer til under 14 dages billeje. Det er muligt at medbringe autostol/børnesæde med de fleste flyselskaberne uden meromkostning.

# Når du afhenter bilen

- Tag dig god tid og lade være med at stresse.
- Læs kontrakten og lejebetingelserne grundigt og spørg udlejer, hvis du er i tvivl om noget
- Undersøg bilen for buler og skader – informér udlejer om evt. skader – selv de små. Du skal sikre dig at skaderne bliver noteret. Tag gerne en video hele vejen rundt om bilen og detaljerede billeder af skaderne
- Aflæs kilometerstanden og sørg for det passer med det der står i lejekontrakten.
- Tjek at bilen er udstyret med lovpligtigt sikkerhedsudstyr – advarselstrekant, refleksveste m.v.
- Sørg for at have telefonnummer på udlejningsfirma, politi og redningshjælp

# Når du afleverer bilen

Få udlejeren til at gennemgå bilen ved aflevering. Så har du mulighed for at vise udlejeren dine billeder, hvis der opstår uenighed om skader og vise kvittering for påfyldning af brændstof.

Afleverer du bilen udenfor åbningstid, så skal nøglen oftest afleveres i en afleveringsboks. Tag igen billeder og video af bilen, for at dokumentere stand af bilen.

# Biludlejningsfirmaer

Om man skal vælge en kendt udlejningsfirma eller om et ukendt lokalt er svært at spå om. Gerneralt er der færre problemer med de store kendte firmaer, men til gengæld tager de også en højere pris.

Goldcar i Spanien er én, man efter [mediernes ](http://politiken.dk/rejser/nyheder/bilferie/article5633677.ece)dækning skal holde sig fra. Vi har selv brugt Goldcar én gang i Malaga. Vi betalte ikke overpris, men vi blev truet, da vi ikke ville købe ekstraforsikring.

Forbruger Europa har den 19. january 2017 tildelt [Goldcar en bøde på 2 mio. Euro](http://jyllands-posten.dk/livsstil/forbrug/ECE9303147/biludlejningsselskab-faar-kaempeboede/) for at presse ekstra forsikringer ned over hoved på folk samt ikke informere om gebyrer.