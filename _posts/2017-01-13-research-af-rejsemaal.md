---
title: 'Her booker og laver vi research af rejsemål'
date: '2017-01-13T15:56:40+01:00'
permalink: /research-af-rejsemaal/
image: 
    path: /assets/images/20170113_141228473_iOS.jpg
header:
  overlay_image: /assets/images/20170113_141228473_iOS.jpg
categories:
    - Rejsetips
tags:
    - 'book rejse'
    - fly
    - hotel
    - rejsetips
    - seværdigheder
---

De seneste år – og specielt efter vi har fået børn – er vi begyndt at bruge en del mere tid på at lave research hjemmefra. Hvor vi tidligere nøjedes med at booke flybilletten og de første dages overnatning og så ellers tog det som kom, planlægger vi i dag en del mere inden afrejse. Det skyldes både, at vi har fået andre (og højere) krav, efter der er kommet små børn til. Og at vi generelt gerne lære destinationen lidt bedre at kende inden ankomst, så vi kan bruge mere tid på at være sammen og nyde rejsemålet, når vi endelig er der.  
Vi kan godt finde på at tage en charterrejse i ny og næ, hvor man ofte slipper for at skulle tage så mange beslutninger. Men så laver vi alligevel ofte vores egne udforskningsture i lejebil.

Her får du nogen af vores fifs til websites og værktøjer til brug ved booking og research af rejsemål.

# Fly

![Book Fly](/assets/images/Flyvinge.jpg)

Vi tjekker altid flypriser på [Momondo](http://www.momondo.dk) og [Skyscanner](http://www.skyscanner.dk), som begge samler priserne fra en lang række sites, hvorved du nemt kan få et overblik over de tilgængelige afgange og priser. Bemærk at priserne kan afhænge af, hvornår på døgnet du søger og endda også, hvilken type enhed du søger på, altså om det er på iPad, PC, smartphone. Så prøv gerne at søge på forskellige tidspunkt og enheder over flere dage. Det siges, at tirsdag eller onsdag skulle være de bedste dage at booke. Ved at bruge *private/incognito browsing* undgår du, at de forskellige sites lægger en cookie på din enhed, og dermed kan spore og (op)justere priserne, hvis du viser meget interesse for en specifik destination eller hotel.

Begge sites kan desuden også bruges til at søge efter hoteller og billeje, men vi ikke brugt dem så meget til det formål indtil nu. På Skyscanner kan du for øvrigt sætte en prisagent op, som informerer dig om prisændringer på en specifik flyrejse.

Hvis tid er en vigtig faktor, kan du få et godt overblik over flyafgange, stopovers og rejsetid på [hibmunk](http://www.hibmunk.com).

Hvis du gerne vil se en sædeoversigt og faciliteterne på flyet, du er ved at booke, kan du bruge [Seatguru](http://www.seatguru.com). Her kan du fx også se, hvor meget benplads der er på den specifikke flytype med det specifikke selskab.

# Hotel

![Book hotel](/assets/images/hotel-1330847_960_720.jpg)

Vi laver altid en del research, før vi booker et sted at bo. Udover faciliteterne på stedet, lægger vi også stor vægt på, hvor det ligger i forhold til centrale ting. Og vi er meget glade for lokationer, hvor vi kan gå til ting, og dermed ikke er afhængige af altid at skulle køre. Hvis vi fx gerne vil en tur ind til centrum om aftenen, er det nemt at gå hjem med et sovende barn i klapvognen.

Specielt efter vi har fået børn går vi ofte efter steder, hvor der er køkkenfaciliteter, så vi selv tilberede lidt let mad, når det er nødvendigt. Og her er [Airbnb](http://www.airbnb.dk), som efterhånden er blevet ret udbredt (selvom det for nylig også er blevet forbudt at udleje boliger gennem portalen i nogle byer), en god hjælp. Vi er lidt ambivalente ift. Airbnb. Konceptet er fantastisk – du får mulighed for at bo i en fuldt udstyret bolig og får adgang til de lokale og dermed gode tips til området. Men gebyrerne er steget gevaldigt, siden vi begyndte at bruge portalen, og du ser ikke den totale pris i din søgningsoversigt. Du kan først se den fulde pris, når du har udfyldt de eksakte dage og går ind på den pågældende bolig.

[Trivago](http://www.trivago.dk) giver dig et overblik over hoteller og priserne hos de forskellige udbydere. Det er en såkaldt meta-søgemaskine, der søger på en masse andre sites. Vi går dog oftest direkte til bookingsider, såsom [Booking.com](http://www.booking.com) og [Hotels.com](http://www.hotels.com) for at tjekke og evt. booke hoteller. Hotels.com har en kundeklub – Hotel.com Rewards – hvor du kan få en gratis overnatning for hver 10 nætter, du har booket. På Booking.com ligger der også privat-udlejede lejligheder. [Agoda](http://www.agoda.com) er et godt site til at booke hotel i specielt Asien.

# Visum og vaccinationer

Det er vigtigt at få styr på visumregler og evt. vigtige vacciner et godt stykke tid før afrejse. Vi plejer at tjekke [Udenrigsministeriet website](http://um.dk/da/rejse-og-ophold/rejse-til-udlandet/pas-og-visum/) for at få styr på pas- og visumregler for rejsemålet. Og [Statens Serum Instituts website](http://www.ssi.dk/Vaccination/Rejsevaccinationer.aspx) for få et indtryk af de anbefalede vaccinationer. Du kan få yderligere vejledning om vaccinationer hos din egen læge eller på [vaccinationsklinik](http://www.ssi.dk/Vaccination/Rejsevaccinationer/Vaccinationssteder.aspx), hvor du også kan få selve vaccinen.

# Research af rejsemål

![Research af rejsemål](/assets/images/library-1124718_960_720.jpg)

Tidligere brugte vi troligt [Tripadvisor](http://www.tripadvisor.dk) og [Lonely Planet](http://www.lonelyplanet.com) til research af rejsemål, men begge sites er blevet for kommercielle, og vi har ikke tillid til deres uafhængighed og ratings længere, og desuden synes vi, de er uoverskuelige.

Vi er selv ret begejstrede for at læse andre rejseblogs, både danske og udenlandske, og få inspiration fra dem. Og Google er vores ven, når det kommer til at finde dem, som lige netop har været de steder, som vi søger information om. Her er nogen af de rejseblogs, vi i øjeblikket er ret begejstrede for, men vi falder hele tiden over nye blogs, når vi laver research af rejsemål:

- [Baby can travel](http://www.babycantravel.com) – Gode tips til det at rejse med baby og småbørn
- [At rejse med børn](http://www.atrejsemedboern.dk) – En dansk blog, hvor du også kan få indblik i gode rejsemål med småbørn
- [Forstadsnomade](http://forstadsnomade.dk) – Dansk blog med spændende rejseberetninger, også med småbørn
- [Nomadic Matt](http://www.nomadicmatt.com) – Amerikansk professionel rejseblogger, som har rejst i en stor del af verden, ofte på budget
- [Out n’ About ](http://outnabout.dk/)– Spændende rejseberetninger fra hele verden af dansk bloggerpar
- [Mette og Martin rejser](https://metteogmartinrejser.dk) – Dansk rejseblog med levende beretninger og fantastiske billeder, som vi for nylig har opdaget
- [gaths-rejseside](http://gaths-rejseside.dk) – En dansk blogger, som vi har fulgt i mange år, og hvis beretninger vi har haft gavn af på vores ture til Asien

Derudover viser en del rejsesites, som fx [Airbnb](https://www.airbnb.dk/things-to-do) og [FDM Rejser](http://www.fdm-travel.dk/rejsetips/) blogindlæg eller rejsetips skrevet af private. [Wikitravel](http://wikitravel.org/en/Main_Page) er endnu et site, som vi bruger jævnligt til at finde information.