---
id: 382
title: 'Autentiske Folegandros'
date: '2017-07-26T10:44:55+01:00'
author: 'Mette Knots Thomsen'
layout: post
guid: 'http://rejse.blog/?p=382'
permalink: '/?p=382'
slide_template:
    - default
tdc_dirty_content:
    - '1'
post_views_count:
    - '0'
categories:
    - Destinationer
    - Europa
    - Featured
tags:
    - 'autentiske Grækenland'
    - Folegandros
    - Rejseguide
    - rejsetips
    - seværdigheder
---

• Hyggeligt autentisk landsbyliv  
• Nemt at komme til via Santorini  
• Få turister – ren afslapning!

Som første stop på vores bryllupsrejse tog vi 4 dage til Folegandros, og vi var helt solgte. Folegandros byder på en autentisk charme med smalle cirklede veje, få bebyggelser og relativt få turister. Både beboerne og stedet føltes helt ægte. Beboerne var så utroligt venlige og hjælpsomme (og punktlige), lige gyldigt hvor vi var på øen.

Det er et sted, hvor du for alvor kan koble af. Øen emmer af ro og fred, og du møder næsten ingen biler på vejene. Det var lige hvad vi havde brug for efter nogle hektiske måneder med bryllupsplanlægning, ombygning af hus, anlægning af terrasse og jobskifte. Vi lejede bil to af dagene og kørte øen rundt, besøgte en del af øens strande samt Ano Meria. Og ellers brugte vi tiden ved poolen eller gik ture ind til selve Chora by, som kun lå 10 minutters gang fra vores lækre hotel Mar Inn.

Øen er kun på 32 km2 med omkring 750 indbyggere og ligger mellem øerne Sikinos og Milos. Øen har kun 3 byer og hovedbyen Chora er den eneste reelle by, men den er til gengæld super hyggeligt. De andre to byer Karavostasi (havnen) og Ano Meriá samt Agali stranden er alle forbundet med asfalteret veje og busforbindelser.

Æsler bruges stadig som arbejdsdyr på Folegandros og er ikke kun en turistattraktion, som på Santorini. En tidlig morgen kan man se æsler blive brugt til at fragte høsten fra terrassemarkerne eller fragte vand fra lokale brønde til de ældre huse.

Seværdigheder  
Folegandros byder ikke på en lang række turistseværdigheder. Vi nød mest bare at gå rundt og nyde den gode atmosfære og at kunne tage livet med ro – for en gang skyld. Folegandros er oplagt til vandring, da der er flere steder, man ikke kan komme til i bil eller på scooter. Der er 20 km sti, der fører dig igennem landskabet, hvor du også har mulighed for at se det lokale liv. Eneste udfordring er mangel på skygge, men hvis det ikke er et problem for dig, så kan det anbefales.

Her er vores liste over steder, du bør besøge, når du er på Folegandros.

Chora  
Chora (skrives også Hóra og betyder hovedlandsby) ligger 200 m over havoverfladen. Byen er vokset ud af Kastro kvarteret, som var en gammel Venetiansk borg (fra 1210). Borgen og dele af byen er bygget helt ud til klippekanten, hvilket ser imponerende ud. Gaderne, mellem de hvide huse med farverige døre og vinduespartier, er så smalle at hverken biler eller scooters må køre derind. Der er tre små pladser med hyggelige restauranter og cafeer og små lokale forretninger. Især aftenstemningen er helt i top og gør jagten på restaurant til en stor nydelse i sig selv. I det hele taget var vi helt forelskede i Folegandros, som bød på den autentiske græske ø-stemning, som vi måtte søge forgæves efter på Santorini.

Vi kan klart anbefale at bruge nogle timer på cafeen på Kontarini plads, hvor du kan prøve alverdens spil og udfordringer. Vi fik et par gode slag backgammon, mens vi drak kolde smoothies.

Ano Meria  
Ano Meria er en lille landsby spredt ud over et større areal. Byen har to små købmænd, et lille museum og en håndfuld lokale restauranter. Det er her Matsáta (håndlavet pasta ofte med hare) stammer fra. Der er ikke meget at se i selve byen, som du kører igennem for at komme til de afsides strande på vestkøsten.

Panaghia kirken  
På bjerget over Chora ligger Panaghia kirken, hvorfra du kan nyde en smuk solnedgang. Fra Poúnda pladsen tager det ca. 15 minutter at gå derop af en cementeret vej. En ældre mand tilbyder også at fragte dig derop på æselryg mod betaling. Der er åbent hver dag fra 18 og til solen går ned.

Kastro  
Kastro udgør den gamle del af byen Chora og er en middelalderborg. Den har været kontinuerligt beboet og er i god stand. Den nordlige del af Kastro er bygget på kanten af en klippe med et fald på næsten 200 meter.

Chrysospiliá  
Chrysospiliá er en naturlig grotte med stalitter under Panaghia kirken. Den ligger 30 m over havoverfladen og har græske navne skrevet på væggen og loftet fra det femte århundrede. Den eneste måde at komme til grotten er med båd. I 2017 var der ingen adgang pga. arkæologiske udgravninger.

Strande  
Forvent ikke lange strækninger med hvidt sand, for strandene på Folegandros er ofte små strækninger og består af småsten. Der er også (glatte) sten et godt stykke ud i vandet, så det er en god ide at medbringe badesko. Til gengæld er strandene ikke overrendt med mennesker og du kan få stranden næsten helt for dig. Og vandet er dejligt klart og frisk.

Vi besøgte disse strande:  
Agios Georgios  
Det var en af de større strande, som består af større sten og groft sand. Her var der også en lille havn. Det var en af de få strande, hvor vi kunne finde skygge under Tamarisk træer (bladene, som ligner grannåle afgiver en væske, så lad vær med at røre dem). Ingen beværtning.  
Lygaria  
Den ligger lige før Agios Georgios. Stranden ser meget malerisk ud og er mindre besøgt end Agios Georgios, muligvis fordi der ingen skygge er.  
Abeli  
Abeli er en lille, bitte strandstykke, som består af småsten. Du skal køre af en lang bumpet grusvej for at komme derhen (tag den venstre vej, når vejen deler sig). Også her er der ingen skygge.  
Angali  
Angali er en fin stenstrand og nok den mest populære strand på øen, da den er nem at komme til. Her finder du både taverner og hoteller/værelser til leje. Herfra kan du via stier over bakketoppe gå til Fira beach (hvis du tager den venstre sti), og via den højre sti kan du komme til Galifos (mindre sandstykke hvor det er muligt at få en dejlig afslappende helkropsmassage hos Ayurveda i skyggen af et træ) og den større Agios Nikolaos. Sidstnævnte var vores favoritsted.  
Livadi  
Livadi ligger i gåafstand fra havnen. Det er et større strandstykke med mulighed for skygge om eftermiddagen. Her snorklede vi og fik set lidt fisk og koraller. Med undervandslygten og lidt tålmodighed fandt vi nogle sjove, små dyr.  
Læs mere om strandene her.  
Transport  
Der er ingen lufthavn på Folegandros, så du må sejle dertil. Du kan flyve til enten Athen eller Santorini, og tage færge. Fra Piræus (havnen i Athen) tager et 4,5 timer med hurtigfærgen og 9 timer med (bil)færgen. Fra Santorini tager hurtigfærgen 50 mins og (bil)færgen 1,5-3 timer alt efter hvilket selskab (€8-45 hver vej per person). Med hurtigfærgen sidder du indendørs på numererede pladser.  
Du kan få et overblik over færgeruterne mellem de græske øer på OpenSeas.gr eller GreeceFerries.com, som også viser priser.  
Der går der busser fra havnebyen Karavostassi til Chora og fra Chora kan du tage bus til byen Ano Meria og til Agali stranden (€2 per tur). Busplanen, som er håndskrevet, opdateres løbende. Der er også rig mulighed for at leje scootere (€20 per dag) eller bil (fra €35 per dag).  
Mange hoteller arrangerer gratis pick-up fra havnen. Alternativt holder bussen altid klar, når en færge ankommer.  
Mad  
Du finder et væld af små hyggelige familierestauranter i Chora, og maden/kvaliteten er god, lige gyldigt hvor du spiser. Vi havde i hvert fald ikke en eneste dårlig oplevelse på Folegandros.  
Specialiteterne på Folegandros er:  
Matsáta: håndlavet pasta ofte med hane eller kanin.  
Sourotó: Hvid gedeost  
Kalassoúna: Cheese ‘pie’ med sourotó og løg  
Karpouzénia: local slik af dydstegt vandmelon

Vi kan klart anbefale jer disse restauranter:  
Mamas pita – Chora, Piatsa pladsen. Her får du en god frokost til billige penge. Mette var helt vild med deres falafel-pita, mens Anders foretrak Gyros chicken pitaen. En pita kostede 2,50 EUR.

To youtti – Chora, Piatsa square (kun åben eftermiddag/aften). Da vi var der, var dette et meget populært sted med kun fem borde. Du skal derfor komme ‘tidligt’ (før 21) for at få bord. Faktisk synes vi, stedet var en anelse hypet, da vi fik lige så god mad andre steder på øen. Maden er uformel og simpel græsk mad, hvor man bestiller en del mindre retter (meze) til deling. Stegt ost og friturestegt aubergine var et hit :). Vi gav ca. 30 EUR for fire retter samt øl og vin.

Sinantisi, Ano Meria. Her fik vi den traditionelle hjemmelavede, friske pasta (Matsáta) med bl.a. med kanin og ged. Vi fik kæmpe portion med meget ost på – lidt for meget selv for en oste-elsker som Mette – og den var utroligt mættende.

Piatsa, chora. Det var en super hyggelig og romantisk restaurant med borde på pladsen under trækroner og lyskæder. Deres Zucchini fritters med hvidløgsdip var helt fantastiske. Vi fik fire meze plus vand, øl og cola til 40 EUR.

Souvlaki Club, Chora. Her spiste vi både frokost og middag. Deres Mixed Grill var enorm og mere end nok til to personer. Deres pita var gode, men kom ikke helt op på siden af dem på Mamas Pita. Men til gengæld var deres græske salat (med feta) og deres zucchini chips helt fantastiske. Mette drømmer stadig om chipsene og har forsøgt at gøre dem efter herhjemme – uden held indtil videre.

Eva’s Garden, Chora. Her spiste vi lækker gourmetmad, men betjeningen kan ikke leve op til den standard, som maden lagde op til. Stedet er populært så book bord, hvis du vil sikker på at få et bord og gerne vil sidde ude i deres have. Vi fik forret, to hovedretter, vin, øl og vand til 50 EUR. Bemærk at du kun kan betale kontant.

Økonomi  
Billeje to dage: €70  
Mad + restaurant besøg for fire dage:  
Hotel (Mar Inn) med morgenmad i fire dage:  
Hurtigfærge fra/til Santorini: €180 (kan også tage bilfærgen til €8 per person per vej)  
Massage på Galifos stranden – 2x én time: €80  
Praktiske informationer  
Der er begrænsede indkøbsmuligheder, så forvent ikke det helt store udvalg.