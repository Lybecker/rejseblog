---
id: 370
title: 'Forlænget weekend i Budapest'
date: '2017-01-15T16:27:56+01:00'
author: 'Anders Lybecker'
layout: revision
guid: 'http://rejse.blog/254-revision-v1/'
permalink: /254-revision-v1/
---

Vi tog på forlænget weekend til Budapest i december 2016. Denne gang uden børn. Det var dejligt at have nogen dage for os selv, hvor vi kunne gøre tingene i vores tempo – og sove længe! Og Budapest var en helt fortryllende by, som på mange måder vandt vores hjerter. Vi vil endda gå så langt som at sige, at den er endnu smukkere og mere eventyrlig end Prag.

Faktisk består Budapest af to byer – Buda og Pest – som ligger på hver sin side af Donau floden og er vokset sammen. På den mere stille Buda-side finder du gamle borghøje og slotte, mens Pest-delen byder på mere liv med flere restauranter, caféer og barer og større mulighed for shopping.

Herunder har vi en udførlig rejseguide til Budapest, som ikke er afhængig af årstid. Vi kommer både omkring seværdigheder, spa-bade, restauranter, transport og hvor det er godt bo.

# Seværdigheder

Jeg elsker gamle, historiske bygninger og kirker, og derfor var Budapest det ideelle rejsemål. En lang række bygninger, pladser og seværdigheder i byen er da også på Unesco’s verdensarvsliste – en liste over de mest bevaringsværdige og unikke kulturmindesmærker.

Vi valgte at gruppere seværdighederne og dele dem op, så vi tog alle seværdigheder i Buda på samme dag.

## Buda

**Kædebroen** (Chain Bridge/Szechényi lánchíd) er en hængebro over Donau som forbinder Buda og Pest. Det var den første permanente bro over Donau og blev bygget i 1849. Fra broen har du god udsigt til både Matthiaskirken og Buda slot samt parlamentsbygningen. Lige på den anden side af broen på Buda-siden, afgår kabelbanen op til Buda slot.

<figure aria-describedby="caption-attachment-262" class="wp-caption aligncenter" id="attachment_262" style="width: 4025px">![](/assets/images/Chain-bridge-6.jpg)<figcaption class="wp-caption-text" id="caption-attachment-262">Kædebroen med Slotsbjerget og Matthiaskirken i baggrunden</figcaption></figure>**Slotsbjerget** (Castle Hill/Várhegy) er en gammel bydel fra det 13. århundrede. Her finder du brostensbelagte smalle gader, gotiske hvælvinger og huse i barokstil samt en række interessante seværdigheder. Det er muligt at tage den næsten 150 år gamle kabelbane fra Kædebroen op til Buda slot (HUF 1100 for en vej/HUF 1700 for returbillet). Man kan også tage bus nr. 16 fra f.eks. blandt Deák Ferrenc Tér via Kædebroen op til Fiskerbastionen. På Slotbjerget finder du en række seværdigheder, Fiskerbastionen, Matthiaskirken, Labyrinten under Buda Slot og Buda Slot.

<figure aria-describedby="caption-attachment-260" class="wp-caption alignnone" id="attachment_260" style="width: 3024px">![](/assets/images/Castle-Hill-15.jpg)<figcaption class="wp-caption-text" id="caption-attachment-260">Hvælving på Slotsbjerget</figcaption></figure>**Fiskerbastionen** (Fisherman’s Bastion/Halászbástya) er bygget til minde om fiskerne og er et perfekt udsigtssted til Pest-siden.

**Matthiaskirken** (Matthias Church/Mátyás-templom) er en over 700 år gammel kirke og en af de ældste bygninger i Buda. Kirkens tag er lavet af Zsolnay keramiske teglsten, som giver den et meget specielt udseende. Det koster HUF 1500 at komme ind i kirken.

<figure aria-describedby="caption-attachment-261" class="wp-caption aligncenter" id="attachment_261" style="width: 3872px">![](/assets/images/Fishermans-Bastion-and-Matthias-Church.jpg)<figcaption class="wp-caption-text" id="caption-attachment-261">Matthiaskirken</figcaption></figure><figure aria-describedby="caption-attachment-265" class="wp-caption alignright" id="attachment_265" style="width: 300px">![](/assets/images/Labyrinth-under-Buda-Castle-7-300x225.jpg)<figcaption class="wp-caption-text" id="caption-attachment-265">Labyrinten under Buda slot</figcaption></figure>Lidt ved et tilfælde faldt vi over indgangen til **Labyrinten under Buda Slot**. Labyrinten skulle være 1000 m lang og består af lange, dunkle gange og blindgyder – det var faktisk ret uhyggeligt. Vlad Tepes, også kendt som Dracula, skulle have været holdt fanget her i det 15. århundrede. Det var efter hans løsladelse fra det underjordiske fængsel, at han blev kendt for sine brutale torturmetoder. Indgangen koster HUF 2500 per person.

Helt tilbage til det 13. århundrede har stedet, hvor **Buda Slot** (Buda Castle/Budavári Palota) ligger, huset bulgarske konger. Paladset er dog blevet genopbygget og ombygget utallige gange. Paladset er imponerende at se på – specielt på afstand. Det er muligt at komme ind i paladset som i dag huser både **Budapest History Museum** og **Hungarian National Gallery**.

<figure aria-describedby="caption-attachment-268" class="wp-caption aligncenter" id="attachment_268" style="width: 3872px">![](/assets/images/Gellert-Hill-8-1.jpg)<figcaption class="wp-caption-text" id="caption-attachment-268">Udsigt fra Gellert-bakken over Buda Slot</figcaption></figure><figure aria-describedby="caption-attachment-271" class="wp-caption alignright" id="attachment_271" style="width: 225px">![](/assets/images/Gellert-Hill-12-e1482775928586-225x300.jpg)<figcaption class="wp-caption-text" id="caption-attachment-271">Frihedsstatuen på Gellert-bakken</figcaption></figure>**Gellertbakken** (Gellert Hill/Gellért-hegy) er et endnu højere punkt end Slotsbjerget med sine 235 meter. Herfra får du en helt fantastisk udsigt over Budapest. Både mod Slotsbjerget samt Pest. Turen op er relativ stejl og der er en del trapper. Hvis man har børn med, kan man passende holde hvil på de to legepladser på vej op. Hvis du har klapvogn med, kan du følge vejen op, så du ikke behøver bære klapvognen over trapperne. På toppen er **Ciutadel** – en fæstning fra ca. 1849 – og **frihedsstatuen**. På Gellertbakken finder du desuden **Hulekirken** (Gellert Hill Cave Church/Gellérthegyi-barlang), som altså er en kirke inde i klippen. Indgangen til hulekirken koster HUF 600 og inkluderer en audioguide.

<figure aria-describedby="caption-attachment-270" class="wp-caption aligncenter" id="attachment_270" style="width: 3469px">![](/assets/images/Cave-Church-16.jpg)<figcaption class="wp-caption-text" id="caption-attachment-270">Hulekirken</figcaption></figure>## Pest-siden

<figure aria-describedby="caption-attachment-280" class="wp-caption alignright" id="attachment_280" style="width: 300px">![](/assets/images/Hungarian-Parliament-Building-48-300x201.jpg)<figcaption class="wp-caption-text" id="caption-attachment-280">Den ungarske parlamentsbygning</figcaption></figure>Øst for Donau floden ligger Pest. Denne del udgør den største del af Budapest og det er her, de fleste restauranter og butikker befinder sig. Der er utrolig mange gamle flotte bygninger her i blandt **Parlamentsbygningen** (Hungarian Parliament Building/Országház). Historisk havde Ungarn et to-kammer-system, ligesom i Storbritannien med House of Lords og House of Commons, og bygningen er derfor symmetrisk opbygget med to identiske dele i hver sin ende. I dag har Ungarn et et-kammer-system som i Danmark, og kun den ene del af bygningen og det ene kammer bliver brugt af parlamentet i dag. Vi tog på den 50 minutter lange guidede tur (HUF 2000 for EU borgere) og kan klart anbefale denne. Vi så bl.a. kronjuvelerne og House of Lords kammeret. Du kan med fordel [bestille billetter](http://www.jegymester.hu/eng/Production/480000/Parlamenti-latogatas) på forhånd.

<figure aria-describedby="caption-attachment-279" class="wp-caption aligncenter" id="attachment_279" style="width: 3872px">![](/assets/images/Hungarian-Parliament-building-35.jpg)<figcaption class="wp-caption-text" id="caption-attachment-279">Det ene kammer i parlamentsbygningen</figcaption></figure>Den utrolig smukke og detaljeret romersk-katolske **St Stephen’s Basilica** (Szent István-bazilika) ligger i gåafstand fra Parlamentet. Der er gratis adgang (frivillig donation), og det er muligt at komme op i kuplen for HUF 500. Der afholdes jævnligt [klassiske koncerter](http://concertsinbudapest.com/en/events) i katedralen.

<figure aria-describedby="caption-attachment-290" class="wp-caption aligncenter" id="attachment_290" style="width: 4032px">![](/assets/images/St-Stephens-Basilica-26.jpg)<figcaption class="wp-caption-text" id="caption-attachment-290">Udsmykningen i kuplen i St. Stephen’s Basilica</figcaption></figure>Ved **Vörösmarty-pladsen** (Vörösmarty Square/Vörösmarty tér) starter gågaden Váci Utca, hvor der er mulighed for at shoppe i highstreet butikker som Zara, Mango og Bershka. Dette er også mødestedet for [Free Walking Tours](http://www.triptobudapest.hu/tours/the-original-tour/) – en gratis 2½-3 timers tour af Budapest, hvor du blot giver de drikkepenge, som du synes, guiden har fortjent. Vi var ikke på touren i Budapest, men har prøvet dem andre steder i verden med stor succes.

<figure aria-describedby="caption-attachment-292" class="wp-caption alignright" id="attachment_292" style="width: 184px">![](/assets/images/Vajdahunyad-slot-7-e1482778577165-201x300.jpg)<figcaption class="wp-caption-text" id="caption-attachment-292">Vajdahunyad slot smukt oplyst om aftenen</figcaption></figure>Et par kilometer eller 5-6 metro stop østpå via Andrássy Avenue støder du på **Byparken** (City Park/Városliget) med **Heltepladsen** (Heros Square/Hősök tere), **Vajdahunyad slot** (Vajdahunyad Castle/Vajdahunyadvár) og **Széchenyi bath** (se under Spa). Vi var der om aftenen, da det var mørkt. Slottet var smukt oplyst, og lignede noget som var taget fra et eventyr. Om vinteren kan man stå på skøjter på søen ved siden af slottet, endda også om aftenen.

Hvis vejret havde været lidt bedre og varmere, ville vi også gerne have besøgt **Margaret-øen** (Margaret Island/Margitsziget), som er en lille grøn og frodig ø ude i Donau-floden mellem Buda og Pest siden. Vi havde også overvejet at besøge **Terrormuseet** (Andrássy út 60**)** og **det jødiske museum** i Dohány Street Synagogue – som skulle være den største synagoge i Europa, men nåede det ganske enkelt ikke, så det må vi have til gode til næste gang.

<figure aria-describedby="caption-attachment-293" class="wp-caption aligncenter" id="attachment_293" style="width: 4032px">![](/assets/images/Dohány-Street-Synagogue-6.jpg)<figcaption class="wp-caption-text" id="caption-attachment-293">Dohány Street Synagogue</figcaption></figure># Spa

Budapest er kendt for sine mange kursteder og spabade og med god grund. For flere 1000 år siden opdagede romerne de varme og – efter sigende helsebringende – termiske kilder i undergrunden under Buda og Pest. Og spabadene er i dag en stor del af kulturen.

Vi valgte at tage i **Rudas Bath**, som er et 500 år gammelt tyrkisk spa. Rudas er stadig et traditionelt tyrkisk bad, så de fleste dage er det kun åbent for mænd. I weekenden er det muligt at bade sammen begge køn. Vi valgte deres aftenbadning, som finder sted fredag og lørdag aften fra kl. 22 til 03. Rudas har flere forskellige pools, hvor temperaturene går fra 12 grader til 42 grader. Og puh, det var næsten endnu sværere at komme i 42 graders poolen end i den, som var 12 grader.

<figure aria-describedby="caption-attachment-294" class="wp-caption aligncenter" id="attachment_294" style="width: 1024px">![](/assets/images/Rudas-Spa-Google.jpg)<figcaption class="wp-caption-text" id="caption-attachment-294">Den centrale pool i Rudas Spa</figcaption></figure>Udover den gamle traditionelle del har Rudas også en tilbygning med flere spapools og endda også en spapool på toppen af bygningen, hvor vi sad og nød udsigten ud over Donau-floden, Parlamentet og St. Stephen’s Basilica samtidig med, at vi kiggede på stjernerne. Det kan klart anbefales.

Vi havde overvejet **Szechenyi Bath**, som er et af de mest populære spasteder blandt turister sammen med **Gellert Spa**. Det er et romersk bad, der ligger midt i Byparken, med 15 indendørs og 3 store udendørs pools. Men den specielle oplevelse med at sidde i en nogle og 30 grader varm pool under stjernerne en frostklar nat vandt.

Husk at tage et håndklæde med. Det kan dog lejes, hvis du glemmer det.

# Shopping

<figure aria-describedby="caption-attachment-286" class="wp-caption alignleft" id="attachment_286" style="width: 300px">![](/assets/images/Arena-Plaza-Mall-300x225.jpg)<figcaption class="wp-caption-text" id="caption-attachment-286">Arena Plaza indkøbscenter</figcaption></figure>Vi (ok, nok mest mig) er glade for at shoppe, og Budapest havde en del at byde på – og til en lidt lavere pris end herhjemme. Vi shoppede hovedsagligt i High Street butikkerne på gågaden **Váci Utca** (starter ved Vörösmarty-pladsen) og i **Arena Plaza indkøbscenter** (ved Keleti stationen), og fik både noget med hjem til os selv og til børnene. Udover de kendte tøjbutikker som Zara, H&amp;M, Bershka, C&amp;A, United Colors of Benetton, Mango mv, lå der også en lang række skobutikker og undertøjsbutikker. Faktisk udgjorde de en relativ stor procentdel af butikkerne.

**Andrássy Avenue** kaldes også Budapest’s Champs-Élysées og i starten af boulevarden ned mod Deák Ferenc Ter finder du de dyre designer-butikker. I det jødiske kvarter kan du finde gode second hands shops.

# Mad og drikke

Budapest kunne byde på et stort udvalg af spisesteder og lidt til enhver pengepung. Faktisk har flere restauranter i Budapest fået Michelin-stjerner – blandt andet Costes Restaurant og Borkonyha Winekitchen Restaurant – og her kan du spise til mere overkommelige priser end på de danske Michelin-restauranter. Det er nødvendigt at bestille bord på forhånd, hvilket vi ikke havde fået gjort, så vi må have den oplevelse til gode til næste gang. I det hele taget er det noget billigere at gå ud at spise i Budapest end herhjemme – også på de finere og mere trendy restauranter. En ting, man skal være opmærksom på, er at de fleste finere restauranter tillægger et servicegebyr (12,5%).

Her er et udvalg af de restauranter, vi spiste på i Budapest. Der var dog mange flere, specielt i det jødiske kvarter, som vi gerne ville have prøvet.

## Bro’s kitchen

<figure aria-describedby="caption-attachment-287" class="wp-caption alignright" id="attachment_287" style="width: 300px">![](/assets/images/Bros-Kitchen-1-300x225.jpg)<figcaption class="wp-caption-text" id="caption-attachment-287">Hyggelig stemning hos Bro’s Kitchen</figcaption></figure>*Kiraly utca 13 (Gozsdu Udvar)*. Super hyggeligt sted med lammeskindstæpper på stolene og dæmpet belysning. Dog var det hundekoldt at sidde i deres “opvarmede” gård og musikken bragede ud af højttalerne, så vi næsten ikke kunne tale sammen. Vi fik en smagfuld salat (hovedret) og lækker paneret kylling med kartoffelsalat samt et glas vin, øl og sodavand til HUF 6000.

## Hachapuri restaurant

<figure aria-describedby="caption-attachment-278" class="wp-caption aligncenter" id="attachment_278" style="width: 4032px">![](/assets/images/Hachapuri-restaurant-3-e1482778629144.jpg)<figcaption class="wp-caption-text" id="caption-attachment-278">Valnøddeboller og aubergine hos Hachapuri</figcaption></figure>*Andrássy út 3*. Udefra ser denne georgiske restaurant ikke ud af meget, men det er et virkelig hyggeligt og populært sted. Bordbestilling anbefales. Vi havde aldrig smagt georgisk mad før, så vi var meget spændte og valgte lidt bredt fra menuen for at prøve lidt af hvert. Vi endte med at betale HUF 12.000 i alt for en stor forret, som vi delte, samt tre hovedretter og drikkevarer. Maden smagte super godt og vi var stopmætte, da vi gik derfra – uden at have spist op.

## Mazel Tov

<figure aria-describedby="caption-attachment-282" class="wp-caption aligncenter" id="attachment_282" style="width: 4032px">![](/assets/images/Mazel-Tov-9.jpg)<figcaption class="wp-caption-text" id="caption-attachment-282">Rustik gårdhave-stemning hos Mazel Tov</figcaption></figure><figure aria-describedby="caption-attachment-281" class="wp-caption alignright" id="attachment_281" style="width: 300px">![](/assets/images/Mazel-Tov-7-300x225.jpg)<figcaption class="wp-caption-text" id="caption-attachment-281">Nyder en cocktail hos Mazel Tov</figcaption></figure>*Akácfa Utca 47*. Mazel Tov, som betyder tillykke på Hebræisk, er en restaurant og bar i det jødiske område. Maden er mellemøstlig/israelsk, og lokalet minder om en hyggelig gårdhave med planterne hængende ned fra altankasser på første sal. Vi fik en hummus til forret, som havde en lidt for gennemtrængende tahin-smag for vores smag. Til hovedret fik vi en super lækker vegetar sød kartoffel-falafel sandwich og et pitabrød med falafel. Portionerne var ikke specielt store, men vi blev mætte. Dertil fik vi tre cocktails og en øl til en totalpris på HUF 11.000. Deres lækre cocktails kostede kun HUF 1600-1900. Vær opmærksom på at du kun kan betale kontant.

## Central Market Hall

<figure aria-describedby="caption-attachment-283" class="wp-caption aligncenter" id="attachment_283" style="width: 3872px">![](/assets/images/Central-Market-Hall-4.jpg)<figcaption class="wp-caption-text" id="caption-attachment-283">Central Market Hall</figcaption></figure><figure aria-describedby="caption-attachment-284" class="wp-caption alignleft" id="attachment_284" style="width: 150px">![](/assets/images/Central-Market-Hall-11-e1482778604526-150x150.jpg)<figcaption class="wp-caption-text" id="caption-attachment-284">Udhulet brød med gullasch</figcaption></figure>*Vámház krt. 1-3*. Et stort marked, hvor også lokale kommer for at købe grøntsager, kød, kager og krydderier blandt de mange boder fordelt på to etager. På første sal ligger der en række madboder/restauranter, hvor du prøve traditionel ungarsk mad. Vi prøvede udhulet brød med gullasch og betalte godt HUF 4.000 inklusiv en sodavand. Markedet er åbent kl. 6-17 de fleste dage.



## Leroy Sushi &amp; Wok

<figure aria-describedby="caption-attachment-285" class="wp-caption aligncenter" id="attachment_285" style="width: 4032px">![](/assets/images/Arena-Plaza-Mall-Leroy-Sushi-Wok-3.jpg)<figcaption class="wp-caption-text" id="caption-attachment-285">Sushi-rulle hos Leroy Sushi and Wok</figcaption></figure>*Arena Plaza Mall*. Vi fik overraskende gode og velsmagende wokretter på denne restaurant i indkøbscentret. Og det endda da også relativt billigt med en pris på ca. HUF 2000 per ret.

Vi spiste også på den nyåbnede Hilda restaurant, men den kan vi absolut ikke anbefale. Den kylling, vi fik, havde fået to timer for meget på grillen.

Vi var ikke på de store byture i Budapest, men der skulle være gode muligheder for at få en livlig aften og nat. Specielt i det jødiske område ligger der en lang række barer blandt andet i Gozsdu Udvar, på Kiraly Utca og Wesselényi Utca.

# Hvor er det godt at bo

<figure aria-describedby="caption-attachment-289" class="wp-caption alignleft" id="attachment_289" style="width: 300px">![](/assets/images/Regency-Suites-Hotel-1-300x225.jpg)<figcaption class="wp-caption-text" id="caption-attachment-289">Vores værelse på Regency Suites Hotel</figcaption></figure>Vi boede på Regency Suites hotel i Budapest. Det skulle være et firestjernet hotel, men det synes vi nu ikke, det levede op til. Men sengen var god, værelset varmt og rent, og vi havde et dejligt stort badeværelse med badekar. Udvalget til morgenmaden var ikke særligt stort, og maden var ikke noget at råbe hurra for. Hotellet lå dog helt ideelt i Pest 2 minutters gang fra Deák Ferrenc Ter. Vi kunne gå rundt til de fleste seværdigheder herfra og samtidig var stedet velforbundet med offentlig transport med 2 metrolinjer, sporvogne og busser. Vi ville helt klar gå efter et sted i samme område en anden gang – måske lidt tættere på vandet.

# Transport

## Til og fra Budapest

Vi havde benyttet os af et godt tilbud hos Norwegian og fløj med direkte fly til Budapest Ferihegy lufthavnen. Turen tog kun 1½ time, og da Norwegian har gratis wifi om bord på deres fly, kunne vi passende bruge tiden til at læse op på rejsemålet på turen.

## Til og fra lufthavnen

<figure aria-describedby="caption-attachment-288" class="wp-caption alignright" id="attachment_288" style="width: 225px">![](/assets/images/Metro-4-e1482778533535-225x300.jpg)<figcaption class="wp-caption-text" id="caption-attachment-288">Ældre metro-tog</figcaption></figure>Vi valgte at tage offentlig transport fra Budapest lufthavn til centrum, hvilket tog ca. 1 time og kostede HUF 700 per person. Vi føler, at den er en god måde at komme lidt nærmere lokalbefolkningen og se nogle områder, som vi måske ellers ikke ville have set – og vi havde tiden til det. Først tog vi bus 200E, som stopper lige udenfor ankomstterminalen, til Kőbánya–Kispest stationen. Bussen kører hvert 5-10. minut. Derfra tog vi den blå metrolinje M3 mod Ulpest-Kozpont og stod af ved Deák Ferenc stationen, som lå et par minutters gang fra vores hotel. Turen krævede to envejsbilletter – en til bussen og en til metroen, som skulle stemples de respektive steder. Vi købte dem i automaten lige ved busholdepladsen, men de kan også købes ved en skranke inde i ankomstterminalen – lige til venstre når du kommer gennem tolden. Alternativt kan en envejsbillet (til bussen) købes hos buschaufføren til HUF 450.

Andre transportmuligheder fra lufthavnen er:

- Taxi – tag de gule officielle taxier: Koster ca. HUF 8-10.000 (kører på taximeter) og tager omkring 30 minutter afhængig af trafikken
- [Shuttlebus miniBUD](https://www.minibud.hu/en): Koster fra HUF 1900 per person og transporttiden afhænger af hvor mange, der er med og hvor folk skal sættes af

Både taxi og shuttlebus kan bestilles i ankomstterminalen.

## Rundt i Budapest

Budapest er velforbundet med offentligt transportsystem, så det er nemt og billigt at komme rundt i byen. Der findes fire metrolinjer samt flere busruter og sporvogne, og de kører fra ca. 4:30 til 23:30. Hver gang du skifter transportmiddel, skal du bruge en ny billet.

- Envejsbillet HUF 350 (DKK 8)
- 10x envejsbilletter HUF 3000 (DKK 75)
- 24 timers pas HUF 1650 (DKK 40)
- 72 timers pas HUF 4150 (DKK 100)

<figure aria-describedby="caption-attachment-297" class="wp-caption aligncenter" id="attachment_297" style="width: 1175px">![](/assets/images/Budapest_Metro_map.svg_.png)<figcaption class="wp-caption-text" id="caption-attachment-297">Kort over Budapests metrolinjer</figcaption></figure>Vi gik oftest rundt – specielt i Pest-delen. Men den dag hvor vi planlagt at udforske Buda-delen, havde vi købt en 24 timers billet, så vi kunne spare vores ben lidt. Bus nr. 16 kørte fra Deák Ferenc stationen og rundt i Buda, så den brugte vi som hop-on hop-of bus mellem en del af de forskellige seværdigheder. Bussen kører også hele vejen op af Slotsbjerget til Fiskerbastionen og Buda Slot.

# Valuta

Møntfoden i Ungarn er ungarske forinter (HUF). Da vi var i Budapest svarede DKK 100 til ca. HUF 4000. For at gøre det nemmere at omregne, brugte vi som rettesnor at HUF 1000 = DKK 25.

Vi havde ikke vekslet hjemmefra, men hævede i hæveautomaterne i lufthavnen, som lå lidt afsides i den højre del af ankomstterminalen. Det er muligt at betale med VISA-kort mange steder, men der er stadig steder hvor det er nødvendigt at betale kontant.

## Budapest med børn

Vores tur til Budapest var uden børn, men efter vi har fået lille S, kan vi ikke lade være med at se på rejsemålene med småbørnsforældrenes øjne. Budapest ville være et fint rejsemål for familier med småbørn. Fortovene er dejligt brede, så man nemt kan komme rundt med klapvogn. Og der ligger legepladser rundt omkring i byen, bl.a. på Kirali Utca og Szabadsag Ter. Derudover findes der også to legepladser på vej op af Gellert Hill. Den ene kun med lange rutsjebaner.

<figure aria-describedby="caption-attachment-291" class="wp-caption aligncenter" id="attachment_291" style="width: 3024px">![](/assets/images/Szabadsag-Ter-4.jpg)<figcaption class="wp-caption-text" id="caption-attachment-291">Legeplads på Szabadsag Ter</figcaption></figure>I Budapest Lufthavn er der desuden gode puslefaciliteter, højstole og et fint lille indhegnet legeland for de små.

# Kort over Budapest med seværdigheder

<iframe height="480" src="https://www.google.com/maps/d/embed?mid=1qF0G48aM19KzckVm4_VXlCt2z3w" width="696"></iframe>